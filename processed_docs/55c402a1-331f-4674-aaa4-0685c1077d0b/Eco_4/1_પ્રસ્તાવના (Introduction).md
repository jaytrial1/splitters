1_પ્રસ્તાવના (Introduction)

# બેંક પરિચય

આપણે સૌ બેન્ક શબ્દથી પરિચિત હોઈશું. આપણે આપણાં ઘરની બચતો બેન્કમાં મુદતી થાપણોના સ્વરૂપે કે બચત ખાતામાં મૂકી હશે. આપણામાંના કેટલાક વિદ્યાર્થીઓના વાલીઓએ ધંધાની લેવડ-દેવડ માટે બેન્કમાં ખાતું ખોલાવ્યું હશે, તો કેટલાક વાલીઓ રાંધણ ગેસની સબસિડી બેન્કના ખાતામાં મેળવતા હશે.

વળી, આપણે સ્કૂલની ફી બેન્કના ચેક દ્વારા ભરી હશે તો ઘરમાં ટીવી, રેફ્રિજરેટર વગેરે જેવી વસ્તુઓ ખરીદવા બેન્કમાંથી નાણાં ઉપાડ્યાં હશે. આપણામાંના કેટલાંકના વાલીઓએ ઘર ખરીદવા માટે બેન્કમાંથી ધિરાણ લીધું હશે.

આમ, આધુનિક યુગમાં આપણા બધા જ નાણાકીય વ્યવહારો બેન્ક દ્વારા થાય છે, તો આ પ્રકરણમાં આપણે બેન્કો વિશેની સમજૂતી મેળવીશું.
